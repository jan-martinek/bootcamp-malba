![](https://media.giphy.com/media/nNxT5qXR02FOM/giphy.gif)

## Ahoj!

Než se na konci listopadu potkáme, objeví se zde v e-learningu vždy ve středu večer extra úkol. Měl by vám vždy zabrat hodinku až dvě. Podstatné je, že se teď každý týden trochu dotknete kódu a on vám postupně zaleze pod nehty (no, možná raději pod kůži).

Úkoly budou přístupné vždy týden a následující týden po vás ještě budu chtít, abyste se mrkli na úkoly ostatních. Konkrétně na dva úkoly, ke kterým připíšete krátkou konstruktivní zpětnou vazbu. Cílem není získat bodíky, ale spíš se naučit víc i tím, že se koukáte, jak problémy řeší ostatní.

Tento týden je podstatné, abychom se hlavně všichni dostali zpátky do e-learningu a našli tady ten úkol, takže když toto čtete, máte už kus práce za sebou.

## Co to bude?

Tento týden vás čeká několik úkolů, které rozvíjejí stejné téma: opakování a podmiňování. Je u nich málem nejpodstatnější vědět, kam na klávesnici sáhnout, když chcete napsat složenou (`{, }`) nebo lomenou (`<, >`) závorku. Zůstaneme tentokrát v e-learningu, nebudete potřebovat editor (to až přespříště).

Každé zadání trochu využívá toho předchozího, takže pokud se naprosto totálně zaseknete, můžete nahlídnout dopředu a zkusit cvičení vyřešit takto. Ale pokud nejste zaseklí déle než 15 minut, tak to ještě zkuste domyslet — ono se to časem vyplatí. 

Pokud něčemu vůbec nerozumíte, pojďe se o tom pobavit ve Slacku. Nebojte se na cokoli zeptat — není dobré se zaseknout a zůstat opodál. Důležité je, abychom v listopadu mohli řešit pokročilejší skriptování a pro vás to bylo pohodlné, i když půjde o dvoudenní zápřah plný chlupatých závorek a vnořených cyklů. 

Těším se!